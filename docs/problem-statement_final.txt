A forgalomirányításban és közlekedési tervezésben ma használt megoldások túlnyomó
többsége elavult, monolit alkalmazásokból áll. Az akár évtizedek távlatából fenntartott
kódbázisok nehezítik, megkötik a városi közlekedési stratégia iteratív tervezését és tesztelését.

A Szakdolgozat célkitűzése egy olyan forgalomszimulációs program készítése, ami a mai
általános iparági állapottal szemben modern technológiára, réteges architektúrára épül.
Modern, mert a felhasznált nyelvek, technológiák, könyvtárak terén az elmúlt évek
fejlesztéseit jeleníti meg a Kotlin programozási nyelven keresztül. Réteges, mert a felhasználó
által megtekinthető nézetek és a nagyobb komplexitású számítások elkülönülnek egymástól,
így lehetővé téve egy kiszolgáló - kliens együttműködést.

Az elkészítendő alkalmazás két alrendszer együttműködéséből épül fel. A külön szerveren
futó szimuláció hálózati kapcsolaton keresztül kommunikál a kifejezetten ábrázolásra készülő
felülettel.

A hallgató feladata, hogy megvizsgálja, megtervezi a célszerűen használható grafikai és
adatkezelési lehetőségeket, az elképzelt szoftverstruktúrát, a való életbeli használati
lehetőségeket. A végső megvalósítás mutassa be a szimuláció eredményét elsősorban a
lakossági közlekedési szokások megjósolásán, statisztikán alapuló megbecslésén, valamint
annak vizualizációján keresztül.

A feladat része továbbá, hogy bemutassa az alapképzésen csak érintőlegesen tárgyalt Java
Virtual Machine platform által biztosított eszközöket, lehetőségeket a feladat szempontjából.
A hallgató konkrét feladatai:
• valós térképadatok alapján egy szimulációs célú város felépítése,
• adatbázis és szimulációs struktúra elkészítése,
• grafikai felület segítségével adatvizualizáció(k) készítése,
• a kész szoftver konténerizációja,
• a rendszer tesztelése.